
# Seminar 01: Variabile aleatoare și probabilități

## Exercițiul 1

Fie A o variabilă aleatoare continuă cu distribuția $\mathcal{U}[0, \; 6]$
(distribuție uniformă între 0 și 6).

- a). Reprezentați grafic funcția densitate de probabilitate a lui A (distribuția lui A)
- b). Calculați probabilitatea $P(A > 1)$
- c). Calculați probabilitatea $P(A \in (0, \; 2))$
- d). Reprezentați funcția de repartiție $F_A(x)$ și scrieți-i expresia matematică
- e). Care e distribuția variabilei aleatoare $B$ definită ca $B = A - 2$?
- f). Care e distribuția variabilei aleatoare $C$ definită ca $C = 3*A$?

### Rezolvare {.unnumbered}

a). Distribuția uniformă $\mathcal{U}[0, \; 6]$ este reprezentată grafic mai jos.

![Distribuția uniformă $\mathcal{U}[0, \; 6]$](img/Sem1_01_1.png){width=75%}

b). Probabilitatea $P(A > 1)$ reprezintă aria de sub densitatea de probabilitate $w_A(x)$, de la 1 la infinit (aici, până la 6).

![](img/Sem1_01_2.png){width=75%}
$$\begin{aligned}
P(A > 1) = \int_{1}^{\infty} w_A(x) dx = \int_{1}^{6} \frac{1}{6} dx = \frac{5}{6}
\end{aligned}$$


c). Probabilitatea $P(A \in (0, \; 2))$ reprezintă aria de sub densitatea de probabilitate $w_A(x)$, de la 0 la 2.
![](img/Sem1_01_3.png){width=75%}
$$\begin{aligned}
P(A \in (0, \; 2)) = \int_{0}^{2} w_A(x) dx = \int_{0}^{2} \frac{1}{6} dx = \frac{1}{3}
\end{aligned}$$

d). Funcția de repartiție $F_A(x)$ este integrala de la $-\infty$ la $x$ a densității de probabilitate $w_A$. Întrucât $w_A(x)$ este constantă între
0 și 6, $F_A(x)$ este o funcție liniară între 0 și 6, și constantă în afara acestui interval.

Așadar, graficul funcției de repartiție, este cel de mai jos.

![](img/Sem1_01_4.png){width=75%}

Expresia matematică este:
$$F_A(x) = \begin{cases}
0, &x \leq 0 \\
\frac{1}{6}x, &x \in (0, \; 6) \\
1, &x \geq 6
\end{cases}$$

e). Distribuția variabilei aleatoare $B$ este distribuția variabilei $A$ translatată cu 2 unități la stânga, așadar o distribuție uniformă între -2 și 4, $\mathcal{U}[-2, \; 4]$.

![](img/Sem1_01_5.png){width=75%}

f). Distribuția variabilei aleatoare $C$ este distribuția variabilei $A$ scalată cu 3. Dacă $A$ ia valori între 0 și 6, atunci $C=3A$ ia valori între 0 și 18, având așadar o distribuție uniformă între 0 și 18, $\mathcal{U}[0, \; 18]$.

![](img/Sem1_01_6.png){width=75%}

## Exercițiul 2

Fie A o variabilă aleatoare continuă cu distribuția normală $\mathcal{N}(\mu = 1, \sigma^2 = 20)$.

- a). Calculați probabilitatea $P(A \in [2, \; 4])$
- b). Care e distribuția variabilei aleatoare $B$ definită ca $B = A - 2$?
- c). Care este valoarea maximă a distribuției $w_A(x)$, și pentru ce valoare $x$ se atinge?
- d). (**) Care e distribuția variabilei aleatoare $C$ definită ca $C = 3*A$?

### Rezolvare {.unnumbered}

a). Probabilitatea $P(A \in [2, \; 4])$ reprezintă aria de sub densitatea de probabilitate $w_A(x)$, de la 2 la 4.
$$P(A \in [2, \; 4]) = \int_{2}^{4} w_A(x) dx = F(4) - F(2)$$
unde $F(x)$ este funcția de repartiție a lui $A$, care se poate calcula cu formula:
$$F(x) = \frac{1}{2} \left(1 + erf \left(\frac{x - \mu}{\sqrt{2}\sigma}\right)\right)$$

![](img/Sem1_02_1.png){width=75%}

Așadar:
$$\begin{aligned}
P(A \in [2, \; 4]) &= F(4) - F(2) \\
&= \frac{1}{2} \left(1 + erf \left(\frac{4 - 1}{\sqrt{2}\sqrt{20}}\right)\right) - \frac{1}{2} \left(1 + erf \left(\frac{2 - 1}{\sqrt{2}\sqrt{20}}\right)\right) \\
&= ...
\end{aligned}$$

b) Distribuția variabilei aleatoare $B$ este distribuția variabilei $A$ translatată cu 2 unități la stânga, așadar o distribuție normală cu media -1 și cu aceeași varianță, $\mathcal{N}(\mu = -1, \sigma^2 = 20)$.

![](img/Sem1_02_2.png){width=100%}

c) Inspectând graficul funcției de densitate normală, se observă că maximul este atins întotdeauna în dreptul mediei. Aici, media are valoarea 1, deci maximul este:
$$w_A(1) = \frac{1}{\sqrt{40 \pi}} e^{-\frac{(1 - 1)^2}{40}} = \frac{1}{\sqrt{40 \pi}} e^{-0} = \frac{1}{\sqrt{40 \pi}}$$

d). Dacă valorile lui $C$ sunt triplul valorilor $A$, atunci am fi tentați să spunem că
probabilitatea ca $C$ să fie în jurul unei valori $x$ este egală cu probabilitatea ca $A$ să ia valori în jurul lui $\frac{x}{3}$. Acest lucru s-ar traduce prin relația:
$$w_C(x) = w_A\left(\frac{x}{3}\right)$$
Întrucăt $A$ urmează o distribuție normală, am avea:
$$\begin{aligned}
w_C(x) &= w_A\left(\frac{x}{3}\right) = \frac{1}{\sqrt{40 \pi}} e^{-\frac{\left(\frac{x}{3} - 1\right)^2}{40}} \\
&= \frac{1}{\sqrt{40 \pi}} e^{-\frac{\left(x - 3\right)^2}{9 \cdot 40}} \\
\end{aligned}$$

Din pacate aici întâlnim o problemă, pentru că expresia la care am ajuns nu este
o distribuție Gaussiană, întrucât $\sigma$ de la exponent (unde $2 \sigma^2$ este $9 \cdot 40$) este diferit de $\sigma$ din numitorul fracției din față (unde $\sigma \sqrt{2 \pi} = \sqrt{40 \pi}$).

În realitate, ne induce în eroare faptul că "a lua valori în jurul lui $x$" este o formulare imprecisă, și însăși relația de la care am pornit, $w_C(x) = w_A\left(\frac{x}{3}\right)$, este incorectă.

Pentru o rezolvare corectă, ne întoarcem la definiția funcției de repartiție,
pe care o putem defini întotdeauna în mod riguros: $F(x) = P\left( X \leq x \right)$.

Așadar, dacă $C$ este triplul lui $A$, atunci $C \leq x$  este totuna cu $A \leq \frac{x}{3}$, deci probabilitatea $F_C(x) = P \left(C \leq x \right)$ este în mod riguros aceeași cu $F_A\left(\frac{x}{3}\right) = P \left(A \leq \frac{x}{3} \right)$:
$$F_C(x) = F_A\left(\frac{x}{3}\right)$$

Densitatea de probabilitate este derivata funcției de repartiție, așadar:
$$\begin{aligned}
w_C(x) &= \frac{d}{dx} F_C(x) = \frac{d}{dx} F_A\left(\frac{x}{3}\right) \\
&= \frac{d}{dx} F_A\left(\frac{x}{3}\right) \cdot \frac{1}{3} \\
&= \frac{1}{3} w_A\left(\frac{x}{3}\right) \\
&= \frac{1}{3} \frac{1}{\sqrt{40 \pi}} e^{-\frac{\left(\frac{x}{3} - 1\right)^2}{40}} \\
&= \frac{1}{3} \frac{1}{\sqrt{40 \pi}} e^{-\frac{\left(x - 3\right)^2}{9 \cdot 40}} \\
&= \frac{1}{3\sqrt{20} \sqrt{2 \pi}} e^{-\frac{\left(x - 3\right)^2}{2 \cdot 9 \cdot 20}} \\
&= \frac{1}{\sigma_C \sqrt{2 \pi}} e^{-\frac{\left(x - \mu_C\right)^2}{2 \cdot \sigma_C^2}} \\
\end{aligned}$$

Recunoaștem în rezultatul de mai sus o distribuție normală, cu media $\mu_C = 3$ și cu deviația standard $\sigma_C = 3 \sqrt{20}$, adică $\sigma_C^2 = 9 \cdot 20$.

Așadar, la triplarea valorilor lui $A$, obținem o distribuție normală cu $\mu$ triplat și $\sigma$ triplat (deci $\sigma^2$ de 9 ori mai mare):
$$w_C(x) =  \mathcal{N}(\mu = 3, \sigma^2 = 9 \cdot 20)$$

::: {.callout-note}
#### Generalizare
Rezultatul de mai sus se poate generaliza.

Dacă o variabilă aleatoare cu distribuție normală
se scalează cu o orice constantă $c$,
rezultatul va urma tot o distribuție normală, având
media scalată cu $c$ și deviația standard scalată cu $c$
(varianța $\sigma^2$ scalată cu $c^2$):
$$c \cdot \mathcal{N}(\mu, \sigma^2) = \mathcal{N}(c \cdot \mu, c^2 \cdot \sigma^2)$$

În plus, aceeași metodă bazată
pe funcția de repartiție se poate folosi și pentru alte distribuții, cum
ar fi cea uniformă.

**Temă pentru acasă**: folosind aceeași metodă, demonstrați riguros
că dacă o variabilă aleatoare cu distribuția uniformă
$\mathcal{U}[a, \; b]$ este scalată cu o constantă $c$,
rezultatul urmează o distribuție uniformă $\mathcal{U}[c \cdot a, \; c \cdot b]$.
:::




## Exercițiul 3

Considerând că scorul IQ urmează o distribuție $\mathcal{N} \; \left(\mu=100, \sigma=15\right)$, calculați:

- a). Probabilitatea ca o persoană oarecare să aibă IQ > 130
- b). Dacă populația globului este 8 miliarde, câți oameni au IQ mai mic decât 75
- c). (**)Ce IQ minim trebuie să ai pentru a fi între primii 2%?

### Rezolvare {.unnumbered}

a). Probabilitatea ca o persoană oarecare să aibă IQ > 130 este:
$$\begin{aligned}
P(IQ > 130) &= \int_{130}^{\infty} w_{IQ}(x) dx \\
&= F_{IQ}(\infty) - F_{IQ}(130) \\
&= 1 - \frac{1}{2} \left(1 + erf \left(\frac{130 - 100}{\sqrt{2}\cdot 15}\right)\right) \\
&= 0.0227 = 2.27\%
\end{aligned}$$

![](img/Sem1_03_1.png){width=75%}

b). Trebuie să calculăm probabilitatea ca o persoană oarecare să aibă IQ < 75, și să înmulțim cu populația globului:
$$\begin{aligned}
P(IQ < 75) &= \int_{-\infty}^{75} w_{IQ}(x) dx \\
&= F_{IQ}(75) - F_{IQ}(-\infty) \\
&= \frac{1}{2} \left(1 + erf \left(\frac{75 - 100}{\sqrt{2}\cdot 15}\right)\right) \\
&= 0.0478
\end{aligned}$$
Așadar, numărul de oameni cu IQ < 75 este:
$$8 \cdot 10^9 \cdot 0.0478 = 382.4 \cdot 10^6 = 382.4 \; milioane$$


## Exercițiul 4

Fie A o variabilă aleatoare discretă, cu valorile posibile $\left\lbrace 0, 1, 2, \dots 10 \right\rbrace$,
toate având aceeași probabilitate.

- a). Reprezentați grafic distribuția lui A
- b). Calculați probabilitatea $P(A \in [3, \; 7]$
- b). Care e probabilitatea ca A să fie număr impar?

### Rezolvare {.unnumbered}

a) Avem 11 valori posibile, toate cu aceeași probabilitate, așadar distribuția lui A este o distribuție uniformă discretă, $\mathcal{U}[0, \; 10]$. Fiecare realizare are probabilitatea $\frac{1}{11}$.

![](img/Sem1_04_1.png){width=75%}

b) Fiind o variabilă discretă, putem calcula probabilitățile prin adunarea
probabilităților cazurilor favorabile.

Probabilitatea ca $A$ să ia valori între 3 și 7 este sume celor 5 probabilități
din dreptul valorile 3, 4, 5, 6 și 7:
$$P(A \in [3, \; 7]) = \frac{5}{11}$$

c). Probabilitatea ca $A$ să fie impar este suma probabilităților din dreptul valorilor 1, 3, 5, 7, 9:
$$P(A \; \text{impar}) = \frac{5}{11}$$

## Exercițiul 5

Calculați probabilitatea ca 3 variabile aleatoare X, Y, Z, independente și identic distribuite (i.i.d)
cu distribuția normală $\mathcal{N}(\mu = 1, \sigma^2 = 1)$ să fie pozitive simultan.

### Rezolvare {.unnumbered}

Fiind variabile independente, probabilitatea că toate să fie pozitive este egală cu produsul probabilităților că fiecare să fie pozitivă:
$$P(X > 0 \cap Y > 0 \cap Z > 0) = P(X > 0) \cdot P(Y > 0) \cdot P(Z > 0)$$

Întrucât toate urmează aceeași distribuție, probabilitatea ca $X$ să fie pozitivă este egală cu probabilitatea ca $Y$ sau ca Z să fie pozitivă, așadar trebuie de fapt să calculăm o singură probabilitate, și apoi să o ridicăm la puterea 3.

![](img/Sem1_05_1.png){width=75%}

Avem:
$$\begin{aligned}
P(X > 0) &= (Y > 0) = P(Z > 0) = \int_{0}^{\infty} w_X(x) dx = F(\infty) - F(0) \\
&= 1 - \frac{1}{2} \left(1 + erf \left(\frac{0 - 1}{\sqrt{2}\cdot 1}\right)\right) \\
&= 1 - \frac{1}{2} \left(1 + erf \left(-\frac{1}{\sqrt{2}}\right)\right) \\
&= 0.841
\end{aligned}$$

Așadar, probabilitatea că toate să fie pozitive este:
$$P(X > 0, Y > 0, Z > 0) = 0.841^3 = 0.595$$

## Exercițiul 6

Fie 3 variabile aleatoare cu distribuțiile:
$$
\begin{aligned}
A &\sim \mathcal{N}\; \left(\mu=1, \sigma^2=3\right) \\
B &\sim \mathcal{N}\; \left(\mu=-4, \sigma^2=3\right) \\
C &\sim \mathcal{N}\; \left(\mu=5, \sigma^2=3\right)
\end{aligned}$$

- a). Este mai probabil ca tripleta de valori (A, B, C) să ia valori în jurul lui (2, -6, 3) sau în jurul lui (-2, -3, 2)?
- b). Găsiți 3 valori pozitive $(x, y, z)$ pentru care probabilitatea ca (A, B, C) să aibă valori în jurul lui $(x,y,z)$ să fie egală cu probabilitatea de a avea valori în jurul lui (2, -6, 3)

### Rezolvare {.unnumbered}

TODO
